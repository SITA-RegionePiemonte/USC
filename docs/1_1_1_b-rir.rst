Stabilimenti a rischio di incidente rilevante
^^^^^^^^^^^^^^^^^^^^^^^^^^^^^^^^^^^^^^^^^^^^^

La normativa di riferimento relativa al controllo dei pericoli di
incidente rilevante connessi con determinate sostanze pericolose è la
direttiva 2012/18 UE (Seveso ter) recepita in Italia con il d.lgs.
105/2015.

Si definisce “Stabilimento a Rischio di Incidente Rilevante”
(stabilimento RIR), uno stabilimento che detiene (per l’utilizzo nel
ciclo produttivo o semplicemente in stoccaggio) sostanze potenzialmente
pericolose in quantità superiori ai valori di soglia stabiliti dalla
normativa di settore. Le specifiche disposizioni di legge sono
finalizzate alla prevenzione degli incidenti rilevanti (eventi quale
un’emissione, un incendio o un’esplosione di grande entità) connessi
alla presenza di tali sostanze e alla loro limitazione in termini di
conseguenze per la salute umana e per l’ambiente.

In via generale, la presenza sul territorio comunale di uno stabilimento
RIR, ovvero per i comuni limitrofi la ricaduta di effetti diretti (aree
di danno), comporta l’individuazione delle aree da sottoporre a
specifica regolamentazione. A tal fine gli strumenti urbanistici devono
comprendere un Elaborato Tecnico “Rischio di incidente rilevante” (RIR).

L’Elaborato Tecnico RIR, redatto secondo le disposizioni contenute nel
D.M 9 maggio 2001, nei PTCP e nel PTGM, nonché secondo le indicazioni
contenute nelle Linee Guida Regionali approvate con D.G.R. 17-377 del 26
luglio 2010, analizza il rischio antropogenico connesso all’interazione
tra attività produttive che detengono sostanze pericolose e gli elementi
territoriali e ambientali vulnerabili presenti.

I PTCP e il PTGM sono chiamati ad approvare specifiche varianti di
adeguamento ed approfondimento alla normativa sul rischio di incidente
rilevante diventando, a seguito dell’approvazione, riferimento per le
varianti alla scala comunale. Le aree di danno, di esclusione e di
osservazione individuate (queste ultime due aree di pianificazione
introdotte e definite dalle Linee Guida Regionali e cosi definite anche
dai PTCP e PTGM adeguati alla normativa vigente), devono essere
sottoposte a specifica regolamentazione e riportate sulle Tavole della
cartografia di Prg.

Nel caso di presenza di Attività Seveso si dovranno prevedere le
opportune azioni di pianificazione all’interno delle aree di danno
(effetti diretti) al fine di garantire la compatibilità ai sensi del DM
9 maggio 2001.

Tabella 2 - Rischio di incidente rilevante

+-----------------------+-----------------------+-----------------------+
| **RISCHIO DI                                                          |
| INCIDENTE RILEVANTE**                                                 |
+=======================+=======================+=======================+
| **AREE**              | **DESCRIZIONE**       | **NORMATIVA DI        |
|                       |                       | RIFERIMENTO**         |
+-----------------------+-----------------------+-----------------------+
| **Aree di danno**     | area all’interno      | DM 9/5/2001           |
|                       | della quale gli       |                       |
|                       | effetti fisici        |                       |
|                       | derivati dagli        |                       |
|                       | scenari incidentali   |                       |
|                       | ipotizzabili possono  |                       |
|                       | determinare danni a   |                       |
|                       | persone e/o danni a   |                       |
|                       | strutture, sulla base |                       |
|                       | del superamento dei   |                       |
|                       | valori di soglia      |                       |
|                       | espressi nella        |                       |
|                       | tabella 2 del punto   |                       |
|                       | 6.2 dell’allegato al  |                       |
|                       | d.m. ll.pp. 9 maggio  |                       |
|                       | 2001.                 |                       |
+-----------------------+-----------------------+-----------------------+
| **Area di             | area circostante      | Dgr 17-377-del        |
| esclusione**          | un’area/attività      | 26/7/2010 Pag 76      |
|                       | produttiva non        |                       |
|                       | direttamente          | Approvazione di Linee |
|                       | coinvolta dalle aree  | guida per la          |
|                       | di danno, qualora     | valutazione del       |
|                       | disponibili. L’area   | rischio industriale   |
|                       | di esclusione deve    | nell'ambito della     |
|                       | essere definita per   | pianificazione        |
|                       | le Attività Seveso e  | territoriale.         |
|                       | per le situazioni     |                       |
|                       | definite Molto        |                       |
|                       | Critiche e Critiche   |                       |
|                       | al capitolo 3.        |                       |
|                       |                       |                       |
|                       | L’Area di Esclusione  |                       |
|                       | presenta un raggio    |                       |
|                       | dal confine           |                       |
|                       | dell’attività o       |                       |
|                       | dell’area, pari a 200 |                       |
|                       | m, per livelli di     |                       |
|                       | criticità alta (Molto |                       |
|                       | Critico) e pari a 100 |                       |
|                       | m, per livelli di     |                       |
|                       | criticità medi        |                       |
|                       | (Critico).            |                       |
|                       |                       |                       |
|                       | Nel caso di Attività  |                       |
|                       | Severo l’Area di      |                       |
|                       | Esclusione è          |                       |
|                       | determinata ampliando |                       |
|                       | di 100 m il raggio    |                       |
|                       | delle aree di danno   |                       |
|                       | per eventi energetici |                       |
|                       | (incendi e            |                       |
|                       | esplosioni) e di 200  |                       |
|                       | m il raggio delle     |                       |
|                       | aree di danno per     |                       |
|                       | eventi di tipo        |                       |
|                       | tossico, oppure, se   |                       |
|                       | più cautelativo,      |                       |
|                       | vincolando un’area di |                       |
|                       | estensione pari a 200 |                       |
|                       | m dal confine dell’   |                       |
|                       | area/attività per     |                       |
|                       | eventi energetici e   |                       |
|                       | di 300 m per eventi   |                       |
|                       | di tipo tossico.      |                       |
+-----------------------+-----------------------+-----------------------+
| **Area di             | area più vasta        | Dgr 17-377 del        |
| osservazione**        | intorno               | 26/7/2010 Pag 76      |
|                       | all’area/attività     | “Approvazione di      |
|                       | produttiva            | Linee guida per la    |
|                       | identificata al fine  | valutazione del       |
|                       | di definire sul       | rischio industriale   |
|                       | territorio            | nell'ambito della     |
|                       | caratteristiche       | pianificazione        |
|                       | idonee a proteggere   | territoriale.”        |
|                       | la popolazione        |                       |
|                       | nell’eventualità di   |                       |
|                       | un’emergenza          |                       |
|                       | industriale. Di       |                       |
|                       | solito quest’area     |                       |
|                       | coincide con l’area   |                       |
|                       | più estesa            |                       |
|                       | considerata nel Piano |                       |
|                       | di Emergenza Esterna  |                       |
|                       | e indicativamente     |                       |
|                       | dovrà avere           |                       |
|                       | un’estensione di      |                       |
|                       | almeno 500 m dal      |                       |
|                       | confine               |                       |
|                       | dell’attività. In     |                       |
|                       | particolare, l’area   |                       |
|                       | non ha                |                       |
|                       | necessariamente forma |                       |
|                       | circolare, ma è       |                       |
|                       | opportunamente        |                       |
|                       | calibrata sugli       |                       |
|                       | elementi morfologici, |                       |
|                       | viari, o sugli        |                       |
|                       | insediamenti          |                       |
|                       | esistenti, includendo |                       |
|                       | quelli significativi  |                       |
|                       | situati a margine     |                       |
|                       | dell’area stessa.     |                       |
+-----------------------+-----------------------+-----------------------+

Il dato, al momento in forma puntuale, è scaricabile dal Geoportale
Piemonte ricercando “Attività soggette a normativa Seveso –
Stabilimenti”.
