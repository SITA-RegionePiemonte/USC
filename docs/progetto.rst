====================================
**Perché l’Urbanistica Senza Carta**
====================================

La dematerializzazione dei procedimenti e dei processi favorisce l'erogazione di servizi da parte della PA  in maniera più consapevole, rapida e trasparente, sia a livello locale che a livello regionale, come peraltro richiesto dalle norme europee e nazionali (direttiva 2003/98/CE PSI, direttiva 2007/2/EC INSPIRE, d.lgs. 82/2005 - Codice dell’amministrazione digitale, Agenda Digitale Italiana, d.lgs. 33/2013, ...).

Tra i processi che maggiormente possono beneficiare delle tecnologie ICT emergono quelli che interessano il governo del territorio, in quanto coinvolgono una pluralità di attori, competenze multidisciplinari, diverse fasi di elaborazione caratterizzate da approfondimenti successivi, insieme alla necessità di garantire un processo di partecipazione e conoscenza condiviso tra tutti i portatori di interesse.

Il governo del territorio consapevole, rapido e semplice non può infatti essere disgiunto dalla necessità, oggi diventata norma di legge con il d.lgs. n.33/2013, di garantire la massima trasparenza ai processi che determinano le politiche di sviluppo promosse dai diversi attori istituzionali. I cittadini devono sempre più essere messi nelle condizioni di conoscere nel merito i vari aspetti che hanno portato a quelle determinate scelte politico-amministrative; le azioni devono essere trasparenti, anche al fine di poter essere comprese e conosciute in relazione ai dati geografici territoriali che le hanno determinate.

L'infrastruttura regionale per l'informazione geografica (l.r. 21 del 1/12/2017), è lo strumento attraverso il quale gli EELL condividono i dati territoriali di loro competenza, integrati in un'unica banca dati condivisa e costantemente aggiornata, su cui è possibile basare il processo di copianificazione.

La Regione deve, attraverso la sua azione legislativa e di programmazione, garantire le condizioni affinché i Comuni possano governare i processi di trasformazione del territorio, usufruendo di tutte le informazioni della programmazione e pianificazione sovraordinata quale base informativa sulla quale fondare le proprie politiche di governo del territorio, in un'ottica di maggiore efficienza ed efficacia amministrativa.

E’ necessario, quindi, riprogettare gli attuali processi e costruire servizi informatici che semplifichino l’attività pianificatoria degli Enti Locali. L’informatica, e la conseguente informatizzazione dei processi, è infatti un formidabile strumento per favorire percorsi veloci, costruiti e gestiti in tempo reale, pur non potendo prescindere da una corrispondente azione di semplificazione normativa.

Questi servizi faciliteranno le attività in capo alla Regione, ai Comuni, alle province e alla Città Metropolitana, che sono i soggetti competenti individuati dalla l.r. 56/1977 e s.m.i., e dovranno contribuire alla costruzione del sistema informativo regionale.

**Articolazione logica dei contenuti**
--------------------------------------

Il progetto Urbanistica Senza Carta (USC) ha come obiettivo la dematerializzazione dei procedimenti urbanistici, promuovendo un passaggio graduale ma integrale alle procedure informatizzate, con l’obiettivo di arrivare alla semplificazione del procedimento urbanistico da parte di comune o sue forme associative, provincia, città metropolitana e regione, ricorrendo quanto più possibile alle soluzioni offerte dalla *Information Technology* .

Con la revisione generale della Legge Urbanistica (l.r. 56/1977), attuata attraverso la l.r. 3/2013, l’Amministrazione Regionale opera infatti attivamente per il governo del territorio con gli obiettivi di:

* ricondurre ad unità l’insieme delle procedure di valutazione ambientale, idrogeologica e sismica, oltre che di pianificazione in senso proprio, all’interno di un solo procedimento di copianificazione, dai tempi chiari e definiti ed affidato alla titolarità dell’ente locale;

* dematerializzare i procedimenti edilizi ed urbanistici, non in semplice ossequio alle disposizioni dell’Agenda Digitale, ma nel forte convincimento che questo rappresenti il modo più efficace per una riorganizzazione che persegua semplificazione e trasparenza dell’azione pubblica.

L’articolo 3 della l.r. 56/1977 introduce, in tal senso, il Sistema Informativo Geografico regionale, dando attuazione a norme statali ed europee, e conferisce alla Regione il compito di promuovere “*la gestione integrata del sistema informativo geografico regionale, quale riferimento conoscitivo fondamentale per la valutazione, l’elaborazione e la gestione telematica degli strumenti di pianificazione. Gli enti territoriali conferiscono i dati conoscitivi fondamentali per la formazione del sistema informativo geografico regionale. Con apposito provvedimento, la Giunta regionale definisce le modalità per l’acceso di tutti i cittadini al sistema informativo geografico regionale*”.

Il percorso di dematerializzazione e transizione verso il digitale è inoltre previsto anche dalla l.r. 21 del 1/12/2017 "Infrastruttura regionale per l'informazione geografica", che istituisce e disciplina l’infrastruttura regionale per l’informazione geografica, al fine di condividere con gli enti locali e altri soggetti pubblici e privati le informazioni geografiche-territoriali su cui basare la pianificazione e la programmazione generale e settoriale del territorio piemontese.

L’obiettivo dell’Urbanistica Senza Carta si estrinseca quindi all’interno di una visione progettuale ampia che comprende gli aspetti sia di processo (dematerializzazione) sia di contenuto (specifiche di normalizzazione), sia di realizzazione collaborativa del sistema della conoscenza geografica.

In conseguenza di ciò, il progetto USC si articola logicamente in tre parti:

#. le componenti di un piano regolatore - contenuti ed elaborati di consegna (glossari, specifiche e strumenti per la redazione di un piano regolatore “normalizzato” e la sua conservazione nella “banca dati urbanistica”)

#. regole e strumenti per la gestione dematerializzata del procedimento urbanistico (piattaforma telematica per gli enti coinvolti nel processo di copianificazione)

#. sistema dei dati di base per la pianificazione (fase preliminare alla pianificazione vera e propria e fondamentale per garantire la “gestione integrata del sistema informativo geografico regionale” in un’ottica di Infrastruttura Geografica regionale)

Con le tre componenti richiamate si intende quindi fornire una descrizione delle componenti concettuali che concorrono alla redazione dei Prgc “normalizzati” e “dematerializzati”, ovvero individuare la struttura del “Prgc tipo”. Tale definizione è indispensabile ai fini della dematerializzazione dei procedimenti urbanistici attraverso una strutturata articolazione di *workflow* e modelli gestionali che possono migliorare la qualità delle procedure di formazione e revisione dei Piani, velocizzare la loro approvazione, ed in ultimo, contenere la spesa pubblica. Si intende inoltre illustrare come la redazione degli elaborati dei Piani in formato elettronico interagisca con altre attività di dematerializzazione, in particolar modo con la costruzione ed il mantenimento della base dati territoriale regionale (BDTRE – Base Dati Territoriale di Riferimento degli Enti, la cartografia digitale), nonché con i sistemi informatici di archiviazione e conservazione documentale degli atti.

Con questo primo documento si entra nel merito della parte A, al fine di dare avvio alla fase di normalizzazione dei contenuti degli strumenti urbanistici.

raw:: html
       :file: disqus.html
