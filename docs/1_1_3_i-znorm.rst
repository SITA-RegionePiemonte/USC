Zone Normative
^^^^^^^^^^^^^^

Il piano riconosce sul territorio comunale almeno 5 livelli progettuali
che possiamo definire essenziali al fine di normare la tutela e l'uso
del suolo:

1. Morfologie insediative di progetto (es. aree urbane consolidate dei
   centri maggiori, tessuti urbani esterni ai centri, ecc...);

2. Destinazioni d'uso (es. residenziale, terziario, ecc…);

3. Aree urbanistiche di progetto (es. aree consolidate, di
   completamento, trasformazione/sostituzione o riordino, nuovo
   impianto);

4. Modalità di attuazione (es. intervento diretto, strumento urbanistico
   esecutivo);

5. Tipi di intervento edilizio;

a cui si aggiungono i livelli derivati:

-  Confronto fra le previsioni del Prg vigente e del nuovo Prg/variante;

-  Zone territoriali omogenee.

Ciascuno di questi tematismi concorre a definire una maglia di geometrie
(poligoni) che – combinate per sovrapposizione e intersezione (o – in
termini tecnici – attraverso una procedura *geoprocessing* di unione) –
originano la perimetrazione delle "zone normative".

Resta inteso che – preliminarmente alla definizione dei sopra citati
tematismi – intervengono nel processo di formazione del piano numerosi
altri elementi, cioè i livelli propedeutici alla progettazione
urbanistica (si veda il paragrafo "Struttura del piano" a pag. 9).

I livelli progettuali devono quindi essere coerenti con i contenuti
disciplinari dei diversi livelli propedeutici alla progettazione
urbanistica, che concorrono a definire le caratterizzazioni e le
limitazioni progettuali delle zone normative.

Alle "zone normative" sono riferite le Norme di Attuazione del piano.
Ciascun poligono (zona normativa) presenterà – oltre alla sigla
("etichetta", liberamente scelta dal progettista), utile a mettere in
atto il rimando normativo – anche tutti gli attributi propri dei livelli
conoscitivi da cui è stato derivato (ovvero i tematismi sopra elencati e
i livelli propedeutici alla progettazione urbanistica). Sarà così
possibile utilizzare il dato delle zone normative per ottenere, per
aggregazione tematica, le informazioni originarie.

Ogni zona normativa conterrà inoltre i dati dimensionali necessari per
l'attuazione del piano e un riferimento alla corrispondente norma di
attuazione.




.. raw:: html
           :file: disqus.html
