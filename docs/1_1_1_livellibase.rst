Livelli di base
~~~~~~~~~~~~~~~

Base cartografica di riferimento
^^^^^^^^^^^^^^^^^^^^^^^^^^^^^^^^

La base cartografica di riferimento per Regione Piemonte e tutti i
soggetti pubblici e privati che con essa interagiscono è costituita
dall’allestimento cartografico derivato dalla Base Dati Territoriale di
Riferimento degli Enti (l.r. 1/2014, art. 10).

La Base Dati Territoriale di Riferimento degli Enti (BDTRE) contiene
l’insieme dei set di dati territoriali disponibili nella costituenda
infrastruttura geografica regionale (l.r. 21/2017 “Infrastruttura
regionale per l’informazione geografica”), e include il database
geotopografico, ai sensi del DM 10/11/2011 (Regole tecniche per la
definizione delle specifiche di contenuto dei database geotopografici.

Per consentirne la piena fruizione Regione Piemonte rende disponibile
BDTRE in modalità open. Tutti i dati e i servizi della BDTRE pubblicati
sul Geoportale sono resi disponibili con licenza Creative Commons - BY
2.5.

BDTRE e l’allestimento cartografico che ne deriva sono pubblicati sul
Geoportale Piemonte
(http://www.geoportale.piemonte.it/cms/bdtre/modalita-di-pubblicazione-e-fruizione)
secondo le seguenti modalità:

-  vettoriale: i dati vettoriali rappresentano le geometrie discrete
   (punti, linee e poligoni) degli oggetti gestiti e il collegamento
   alle relative informazioni alfanumeriche associate. I dati sono
   strutturati in coerenza con la classificazione e la nomenclatura del
   National Core nazionale e sono pubblicati in formato *shapefile*.
   Sono scaricabili per comune, con uno zip che racchiude tutti gli
   *shapefile* della BDTRE presenti su quel comune.

-  raster: si tratta di un'immagine che rappresenta un allestimento
   cartografico di una porzione del territorio piemontese valida
   nell'anno di edizione. La scala di riferimento dell'allestimento è
   1:10.000, questo significa che la resa grafica a scale inferiori o
   superiori non sarà ottimale.

-  servizio di mappa: per Web Map Service (WMS) si intende una specifica
   tecnica definita dall'OGC, che produce dinamicamente mappe di dati
   spazialmente riferiti a partire da informazioni geografiche. Questo
   standard internazionale definisce una "mappa" come rappresentazione
   di informazioni geografiche restituendo un'immagine digitale idonea
   ad essere visualizzata su browser web. Sono disponibili un servizio
   derivato dai livelli vettoriali, e uno derivato dall’allestimento
   raster (WMTS).

È inoltre disponibile una versione dei dati vettoriali della BDTRE
strutturata in modalità semplificata. Le PPAA competenti e titolari di
dati geografici potranno utilizzare questa versione per le operazioni di
aggiornamento cartografico speditivo sui territori di loro competenza.

Catasto georiferito
^^^^^^^^^^^^^^^^^^^

La cartografia catastale risente della sua storia secolare. Nonostante
gli sforzi compiuti, soprattutto negli ultimi anni, dall’Agenzia delle
Entrate per migliorare la coerenza tra la cartografia catastale e la
cartografia tecnica a piccola scala, il dato cartografico catastale
presenta ancora una georeferenziazione non coerente con la BDTRE
regionale. Inoltre, i Fogli che compongono la cartografia catastale non
sono mosaicabili in modo preciso con facilità sull’intero territorio
regionale. Questa situazione ha obbligato ogni utilizzatore a porre in
essere azioni locali di miglioramento del dato catastale per le proprie
finalità (piani regolatori e relativi piani di dettaglio *in primis*),
creando un informazione localmente disomogenea e per forza di cose
spazialmente limitata (la cartografia catastale utilizzata dai comuni
per i propri piani regolatori non si estende quasi mai ai comuni
limitrofi).

È evidente che disporre di una Cartografia Catastale di Riferimento
mosaicata in modo continuo sull’intero territorio regionale e coerente
con BDTRE consentirebbe una maggior coerenza di informazioni e quindi
maggior velocità dei procedimenti amministrativi di interesse geografico
(Pianificazione territoriale e urbanistica, Difesa suolo, Aree naturali,
Agricoltura, Ambiente, Edilizia, ecc.).

Per questi motivi è stato avviato un processo di produzione della
Cartografia Catastale di Riferimento, conforme al “Catalogo dei dati
territoriali – Specifiche di Contenuto per i DB Geotopografici”
(versione 2.0) pubblicato il 9 maggio 2016 dal Repertorio Nazionale dei
dati Territoriali, che prevede, tra le varie novità, l’introduzione
della Classe “Particelle catastali”.

Il dato prodotto è formalmente del tutto indipendente sia dai dati
catastali ufficiali, sia da Sigmater Piemonte, distinguendosi da essi
sia per il posizionamento sia per la frequenza di aggiornamento (la
visura dovrà sempre essere richiesta al catasto!). Il dato BDTRE
vettoriale scaricabile dal geoportale (vedi il paragrafo Base
cartografica di riferimento) conterrà la classe "Particelle catastali",
mosaicate e georiferite in modo coerente con gli altri oggetti
geografici.

Maggiori informazioni sono reperibili all'indirizzo
http://www.geoportale.piemonte.it/cms/bdtre/progetto-mosaicatura-catastale
.

.. raw:: html
           :file: disqus.html
