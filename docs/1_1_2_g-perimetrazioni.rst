Perimetrazioni dei centri abitati e del centro storico
========================================================

I centri abitati sono oggetto di diverse perimetrazioni. Qui verranno
trattate esclusivamente quelle con significato urbanistico.

Tabella 6 - Perimetrazioni dei centri abitati e del centro storico

+-----------------------------------+-----------------------------------+
| **PERIMETRAZIONE DEI CENTRI ABITATI / CENTRO STORICO**                |
+===================================+===================================+
| **Nome**                          |                                   |
+-----------------------------------+-----------------------------------+
| Perimetrazione del centro abitato | Centro abitato                    |
| ai sensi della L.R. 56/77 smi,    |                                   |
| art.12                            |                                   |
+                                   +-----------------------------------+
|                                   | Nucleo abitato                    |
+-----------------------------------+-----------------------------------+
| Perimetrazione del centro abitato |                                   |
| ai sensi del d.lgs. 285/1992      |                                   |
| Codice della Strada               |                                   |
+-----------------------------------+-----------------------------------+
| Perimetrazione del centro abitato |                                   |
| ai sensi PTCP/PTCM                |                                   |
+-----------------------------------+-----------------------------------+
| Perimetrazione di insediamenti    |                                   |
| storici l.r. 56/77 smi, art.24    |                                   |
+-----------------------------------+-----------------------------------+

Perimetrazione del centro abitato [art. 12, comma 2, n. 5 bis) l.r. 56/1977 e s.m.i.]
-------------------------------------------------------------------------------------------

L’articolo 12 della l.r. 56/1977 prevede al comma 2, numero 5 bis) che
il Prg “determini la perimetrazione del centro abitato, redatta su mappa
catastale aggiornata, delimitando per ciascun centro o nucleo abitato le
aree edificate con continuità ed i lotti interclusi, senza distinzione
tra destinazioni d’uso, con esclusione delle aree libere di frangia,
anche se già urbanizzate; non possono essere compresi nella
perimetrazione gli insediamenti sparsi”.

La perimetrazione del centro abitato o del nucleo abitato o dell’abitato
esistente viene più volte richiamata nel testo della l.r. 56/1977 e
s.m.i.:

1. all’articolo 14, primo comma, numero 3, lettera d bis) è stabilito
   che le tavole del Prg contengano l'illustrazione del rapporto tra
   le previsioni del piano e la perimetrazione del centro abitato di
   cui all'articolo 12, comma 2, numero 5 bis);

2. all’articolo 14 bis, comma 3 è previsto che con gli elaborati nella
   componente operativa del Prg conformativo della proprietà, siano
   definite le azioni, gli interventi e i progetti di trasformazione,
   di riqualificazione o di nuovo impianto da intraprendere,
   disciplinandone contenuti tecnici e modalità operative. Tali
   elaborati comprendono gli elementi necessari a definire
   l'attuazione delle previsioni relative alle varie parti del
   territorio oggetto del Prg, nelle scale da 1:5.000 a 1:1.000, in
   relazione a quanto previsto anche dall'articolo 14, comma 1,
   numero 3), lettera d bis)

3. all’articolo 17, comma 6, relativamente ai requisiti delle varianti
   parziali, è previsto che le previsioni insediative, oggetto di
   variante parziale, debbano interessare aree interne o contigue a
   centri o nuclei abitati, comunque dotate di opere di
   urbanizzazione primaria collegate funzionalmente con quelle
   comunali, o aree edificate dismesse o degradate o da riqualificare
   anch’esse dotate di opere di urbanizzazione primaria collegate
   funzionalmente con quelle comunali. A tal fine gli elaborati della
   variante comprendono una tavola schematica delle urbanizzazioni
   primarie esistenti negli ambiti oggetto di variante. Le previsioni
   insediative, oggetto di variante parziale, devono risultare
   compatibili o complementari con le destinazioni d’uso esistenti;

4. all’articolo 25, secondo comma, lettera n) è previsto che il piano
   regolatore individui e normi, ove se ne ravvisi l'esigenza, aree
   di proprietà pubblica all'interno o ai margini dei centri abitati,
   per la coltivazione di orti urbani, da assegnare in uso
   convenzionato a privati che ne facciano richiesta;

5. all’articolo 27, comma 5 è previsto che i cimiteri debbano essere
   collocati alla distanza di almeno 200 metri dal centro abitato,
   così come definito dall'articolo 12, comma 2, numero 5 bis);

6. all’articolo 29, quarto comma è previsto che le norme relative alle
   fasce di rispetto di fiumi, torrenti, canali, laghi naturali o
   artificiali e zone umide, previste al primo, secondo e terzo comma
   dell’articolo 29 non si applichino negli abitati esistenti, e
   comunque nell’ambito della loro perimetrazione, se difesi da
   adeguate opere di protezione.

La *“procedura per la perimetrazione degli abitati”* di cui all'articolo
12, comma 2, numero 5 bis) è disciplinata all’articolo 81 della l.r.
56/1977.


Criteri per la perimetrazione
^^^^^^^^^^^^^^^^^^^^^^^^^^^^^^^^^^^

Al fine di applicare correttamente i disposti delle norme su elencate,
si definisce:

-  **centro abitato:** è costituito dalle aree edificate, senza
   distinzione tra destinazioni d’uso, caratterizzate dall’esistenza di
   servizi o esercizi pubblici, purché contigue o aggregate tra loro,

-  **nucleo abitato:** è costituito dalle aree edificate senza
   distinzione tra destinazioni d’uso, non necessariamente
   caratterizzate dall’esistenza di servizi o esercizi pubblici, purché
   contigue o aggregate tra loro.

L’abitato esistente è costituito dalle aree edificate comprese nel
centro e nei nuclei abitati.

Non costituiscono né centro né nucleo abitato gli insediamenti sparsi,
senza distinzione tra destinazioni d’uso.

E’ escluso dalla perimetrazione tutto quanto non compreso dalle
definizioni precedenti.

Il perimetro dei centri, nuclei e abitati viene disegnato con continuità
e comprendendo i lotti interclusi che siano completamente contornati da
altri lotti già edificati, o contornati su almeno tre lati (due in caso
di abitati ad andamento lineare) e purché non vi sia un’interruzione tra
lotti edificati superiore a 70 metri.

Sono escluse dal perimetro le aree libere di frangia anche se
urbanizzate.

Nel perimetro come sopra definito, possono altresì essere compresi:

-  spazi liberi inedificati, seppur di frangia e non interamente
   interclusi, se pubblici o di uso collettivo, esistenti ed utilizzati
   per destinazioni al servizio degli abitanti (es. piazze, parcheggi,
   aree verdi e parchi, campi sportivi, ecc.);

-  porzioni libere di territorio, interposte tra aree edificate, che per
   motivi infrastrutturali (es. strade, incroci o rotatorie o svincoli,
   ferrovie ecc.) o evidenti cause geomorfologiche ed idrauliche (es.
   per acclività e/o per tratti di corsi d’acqua con relative fasce
   spondali) o per acclarata inidoneità geologico-idraulica (es. in
   Classe III di cui alla Circolare PGR 7/LAP/’96) che pur essendo
   inedificabili possono rappresentare elementi di connessione tra più
   annucleamenti (che altrimenti risulterebbero separati o frammentati);

-  lotti interclusi che siano completamente contornati da altri lotti
   già edificati, o contornati su almeno tre lati (due in caso di
   abitati ad andamento lineare) già perimetrati come area normativa di
   Prg, compresi in strumenti urbanistici esecutivi approvati.

Un utile supporto iniziale per la perimetrazione può derivare dal
confronto con la rilevazione del consumo di suolo effettuata dalla
Regione nell’ambito del progetto “Monitoraggio del consumo di suolo in
Piemonte”
(http://www.regione.piemonte.it/territorio/pianifica/sostenibilita.htm),
con riferimento alla mappatura dell’Indice di consumo di suolo da
superficie urbanizzata (CSU).

Si fa presente che, per la Città metropolitana di Torino, la
perimetrazione di aree dense, libere e di transizione sull’intero
territorio comunale, in applicazione di quanto previsto all’articolo 16
delle norme di attuazione del Piano territoriale di coordinamento
provinciale 2, non costituisce la perimentrazione prevista ai sensi
dell’articolo 12, al comma 2, numero 5 bis della l. r. 56/1977;
l’approvazione di quanto previsto ai sensi dell’articolo 16 delle norme
di attuazione del PTC2 può costituire proposta per l’avvio della
procedura di cui all’ articolo 81 della l.r.56/1977.

Perimetrazione del centro abitato [art 4 d.lgs. 285/1992 Codice della Strada]
-------------------------------------------------------------------------------

I Comuni sono tenuti a perimetrare il centro abitato secondo le
indicazione riportate nella circolare del Ministero dei Lavori Pubblici
29 dicembre 1997, n. 6709/97. Le finalità di questa perimetrazione sono
diverse dagli scopi urbanistici, e pertanto non è necessaria una
coincidenza con la perpetrazione ai sensi della l.r. 56/1977.

Perimetrazione del centro abitato ai sensi del piano di coordinamento provinciale
-----------------------------------------------------------------------------------

Qualora il piano territoriale di coordinamento provinciale preveda la
perimetrazione del centro abitato, questa deve essere riportata sugli
elaborati di piano con segno grafico che ne permetta la distinzione
dalle altre perimetrazioni.

Perimetrazione del centro storico (art. 24 l.r. 56/1977 e s.m.i.)
-------------------------------------------------------------------------------

Il centro storico, in generale corrispondente alla "zona A" ai sensi del
D.M. 1444/1968, deve essere individuato ai sensi dell’Art. 24 della l.r.
56/1977 e s.m.i.




.. raw:: html
           :file: disqus.html
