Reti ecologiche
^^^^^^^^^^^^^^^

In Piemonte la rete ecologica a livello normativo é definita dalla legge
regionale del 29 giugno 2009, n. 19 “Testo unico sulla tutela delle aree
naturali e della biodiversità” che all’art. 2 comma 2 riporta quanto
segue: “La rete ecologica regionale è composta dalle seguenti aree: a)
il sistema delle aree protette del Piemonte; b) le zone speciali di
conservazione, i siti di importanza comunitaria proposti ed approvati e
le zone di protezione speciale, facenti parte della rete Natura 2000; b
bis) le zone naturali di salvaguardia; c) i corridoi ecologici.”

La medesima legge sottolinea lo stretto legame tra la rete ecologica e
gli strumenti di pianificazione territoriale: all’art. 3 infatti prevede
che la rete ecologica regionale sia determinata a partire dalla Carta
della Natura Regionale che “… costituisce parte integrante della
pianificazione territoriale regionale e individua lo stato dell'ambiente
naturale del Piemonte….” e che, una volta adottata dalla Giunta
regionale, dovrà essere recepita dalle province e i comuni che dovranno
adeguare i propri strumenti di pianificazione territoriale; il legame
tra rete ecologica e pianificazione territoriale è anche ribadito
all’art. 53 laddove sottolinea che anche i corridoi ecologici “….sono
individuati nella carta della natura regionale e … negli strumenti di
pianificazione territoriale e urbanistica…”.

Nell’ambito della pianificazione urbanistica a livello comunale, di
quella territoriale e paesaggistica di livello provinciale e regionale,
sono diversi gli strumenti che fanno riferimento alla tematica della
“rete ecologica” e che individuano le aree con diversi livelli di
biodiversità, il loro grado di connessione/frammentazione e i relativi
strumenti di gestione/tutela/ripristino. Si tratta di approcci basati su
presupposti metodologici diversi che, a differenti livelli di scala di
dettaglio, hanno portato all’individuazione sul territorio di reti
ecologiche molto diversificate e alla definizione di strumenti di
pianificazione non sempre integrabili e coordinabili fra loro.

Con D.G.R. n. 27-7183 del 3 marzo 2014 (“legge regionale del 29 giugno
2009, n. 19 “Testo unico sulla tutela delle aree naturali e della
biodiversità”: attività di raccordo e coordinamento finalizzate
all’implementazione della Rete Ecologica Regionale”) la Regione Piemonte
ha riconosciuto la necessità di avviare un’implementazione del disegno
di rete ecologica regionale previsto dalla l.r. 19/2009 e dagli
strumenti di pianificazione regionale, che persegua in maniera più
completa e coerente gli obiettivi di tutela e salvaguardia della
biodiversità, integrandoli con le esigenze di pianificazione e gestione
territoriale.

A tal fine è stata elaborata, con il supporto di Arpa Piemonte, una
metodologia regionale di riferimento che permette di individuare, da un
punto di vista ambientale e con una scala di dettaglio adeguata, gli
elementi per l’implementazione della rete ecologica (quali ad esempio le
aree importanti per la biodiversità, la loro distribuzione sul
territorio regionale, il loro livello di connessione e/o di isolamento)
sul territorio regionale. Tale metodologia è stata approvata con DGR n.
52 – 1979 del 31 luglio 2015 (“Legge regionale del 29 giugno 2009, n. 19
"Testo unico sulla tutela delle aree naturali e della biodiversita'".
Approvazione della metodologia tecnico-scientifica di riferimento per
l'individuazione degli elementi della rete ecologica regionale e la sua
implementazione.”) e rappresenta il riferimento per l’implementazione
della rete ecologica sul territorio regionale.

| La metodologia completa è consultabile sul sito di Arpa Piemonte
  all'indirizzo:
| https://www.arpa.piemonte.it/approfondimenti/temi-ambientali/ecosistemi-e-biodiversita/reti-ec

Inoltre, in base alla suddetta DGR, si è stabilito che le attività di
identificazione della rete ecologica a livello comunale e provinciale
devono essere coerenti e conformi alla suddetta metodologia.

.. raw:: html
           :file: disqus.html
